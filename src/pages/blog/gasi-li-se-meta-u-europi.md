---
layout: "../../layouts/BlogLayout.astro"
title: "Gasi li se Meta u Europi?"
pubDate: "17/03/2023"
description: "Gasi li se Meta u Europi?"
author: "Tonka Mihelčić"
image:
  src: "https://epepe.hr/wp-content/uploads/2022/04/Martina-Milih-150x150.jpg"
  alt: "AuthorPic"
tags: ["Marketing"]
time: "6"
---

Što se to ovih dana događa s carstvom Marka Zuckerberga? Gašenje [Mete](https://about.meta.com/), odnosno popularnog Facebooka i Instagrama na području Europske unije goruća je tema i glasina za koju ste zasigurno čuli. Izgleda da je kamen spoticanja Zakon o zaštiti podataka. Evo o čemu je riječ!

Društvene mreže bilježe svaki podatak koji dobiju od svojih korisnika. Kompanije poput Mete barataju s milijunima informacija, a pod to spadaju objave, e-mail adrese, brojevi telefona... U slučaju o kojem govorimo, iste se zapisuju na servere u SAD-u, kako bi se lakše upravljalo globalnim uslugama. Europska unija odlučna je u nastojanjima da zaštiti podatke svih svojih građana te želi spriječiti slanje podataka na navedene servere. Dakle, u osnovi je spora dijeljenje podataka na ovoj relaciji. Svima poznati GDPR -- odnosno Opća uredba o zaštiti podataka, strogo i u detalje definira baratanje osobnim podatcima, dobivanje privola i prijenos podataka u treće zemlje. Pravila Facebooka i Instagrama kose se s nekim stavkama iz GDPR-a te je sporna sudska odluka po kojoj Meta više nema pravo transferirati podatke Europljana u Sjedinjene države. Kočnicu predstavljaju upravo ta striktno određena pravila koja utječu na sve organizacije i tvrtke koje obrađuju ili pohranjuju osobne podatke građana. To se odnosi i na one koje ne posluju na teritoriju EU.

![Gasi li Meta u Europi](https://epepe.hr/wp-content/uploads/2023/03/vizual-1.jpg)

Što nas očekuje?
----------------

Teško je reći. Trenutno se pokušava pronaći način da se cijela priča legalizira, kako bi se izbjeglo gašenje Mete. Zuckerbergova korporacija i Europska unija rade na pronalaženju rješenja koja su usmjerena tome da podatci građana ostanu zaštićeni (i unutar teritorija), a da Facebook i Instagram, kao i niz drugih tvrtki, ostanu prisutni na europskom području. U ovoj fazi, potrebno je pronaći zajednički jezik i način koji će američkim tehnološkim tvrtkama omogućiti funkcioniranje, a da istovremeno podatci ostanu zaštićeni. Kako bilo, sve upućuje na to nijednoj strani nije u interesu ukinuti ove mega-popularne društvene mreže pa će priča vrlo izgledno imati happy ending. A kad smo već kod potencijalnog gašenja društvenih mreža, čini se kako Amerika -- gasi TikTok. 🤯

TikTok -- bye bye?
-----------------

Odluka o ukidanju pojedinih društvenim mreža aktualna je i u Americi. Najavljeno je gašenje TikToka iz sigurnosnih razloga. Naime, ova globalna hit aplikacija u vlasništvu je pekinške inovativne kompanije Bytedance. Problem predstavlja to što su kineski zakoni "labavi" te država može vrlo izravno pristupiti podatcima. U međuvremenu, u SAD-u je izglasan zakon koji omogućava Bijeloj kući da zabrani strane tehnologije za koje se procijeni da mogu ugroziti državnu sigurnost. Odluka o ukidanju TikToka očekuje se do svibnja. I neke druge zemlje u više su navrata najavljivale zabranu ili pak privremenu zabranjivale ovu aplikaciju, čiji se korisnici na mjesečnoj bazi broje u milijunima. Razlog? Tvrdi se da su potencijalno štetne za sigurnost i integritet zemalja u kojima se koriste. Čini se da se mega korporacije bore s novim setovima problema, a promjene koje će nastupiti zasigurno će promijeniti funkcioniranje tehnoloških divova kakvo poznajemo danas.

Potencijalno gašenje Mete potaknulo je brojne promjene
------------------------------------------------------

Stroga zakonska regulativa Europske unije stvara velike probleme za Metu, a ovo medijsko carstvo očekuje niz važnih pravnih odluka. Potrebno je istražiti alternativne načine prijenosa podataka, a radi se i na usvajaju novog transatlantskog okvira. Pišu se novi zakoni koji će se primjenjivati u bližoj budućnosti, a odluka se očekuje za 30-ak dana. Ako do sporazuma nekim slučajem ne dođe, Meta Europi neće moći ponuditi svoje najznačajnije proizvode. To bi negativno utjecalo na cjelokupno poslovanje i uzrokovalo financijski gubitak, a sigurno smo da poslovni i privatni korisnici Facebooka i Instagrama ne bi ostali imuni. Ako pitate stručnjake za mreže i digitalni marketing, mnogi će vam reći da su iz tih razloga ipak uvjereni u pozitivan ishod i uspješan rasplest situacije. Kako se kaže -- živi bili pa vidjeli!

P.s. Mi i dalje [radimo punom parom](https://epepe.hr/drustvene-mreze/) kako bi naši klijenti na najbolji mogući način iskoristitili blagodati društvenih mreža. I neustrašivo idemo u korak s promjenama! 🙃